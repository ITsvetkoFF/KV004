  <p>Активісти природоохоронних організацій закликають кожного не бути байдужим до нищення зникаючих видів рослин та викликати міліцію кожного разу, коли ви бачите торгівлю первоцвітами. Природоохоронці впевнені, що громадяни мають бути свідомими і не допускати порушення законодавства, міліція має виконувати свої обв&#8217;язки, а порушники мають отримати передбачене покарання.</p>

  <p>Всі види підсніжників і більшість інших ранньоквітучих рослин зникають в природі через торгівлю букетами з їх квітів і тому занесені до Червоної книги. Те саме стосується черемші. Збір та торгівля первоцвітами в Україні заборонені низкою законів, зокрема, законом &#171;Про Червону книгу України&#187; та законом &#171;Про рослинний світ&#187;. На порушників накладається штраф відповідно до статей 88-1 та 160 Кодексу України про адміністративні правопорушення. Також за кожну рослину нараховуються збитки, нанесені державі її знищенням.</p>

  <p>Що робити? Кожен з нас має усвідомити особисту відповідальність у справі збереження рідкісних видів рослин. Головне, не бути байдужим і не проходити повз порушників; у разі виявлення фактів торгівлі первоцвітами потрібно обов&#8217;язково звертатись по допомогу до працівників міліції, якщо вони є поруч, або телефонувати 102 та викликати підрозділ ППС на місце незаконної торгівлі. Міліція зобов&#8217;язана реагувати на подібні виклики, зокрема, у рамках операції &#171;Первоцвіт&#187;, яка триває в Україні. Міліціонер повинен зупинити торгівлю і  бажано &#8208; вилучити або знищити квіти.</p>

  <p>Знищення букетів не є чимось аморальним. Кожен роздрібний торгівець купує зранку квіти на вокзалі у оптовиків, які привезли їх у велике місто з Криму або Карпат, витрачаючи кілька тисяч гривень на оптову партію. Вилучення букетів гарантує матеріальний удар по порушнику, що відбиває бажання наступного дня повторити протиправну торгівлю.</p>

  <p>Інформація для журналістів. Практика показує, що працівники міліції дуже старанно виконують свої обов&#8217;язки, коли їх про це просить людина з посвідченням журналіста.</p>

  <p>Інформація надана Національним екологічним центром України <a href="http://necu.org.ua/">http://necu.org.ua/</a></p>
